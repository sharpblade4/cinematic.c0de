מר רובוט ("Mr. Robot") זו הסדרה שבאופן משמעותי ביקשו לכתוב עליה כאן יותר מכל סרט או סדרה אחרים, ובצדק - יוצרי הסדרה הקפידו והשקיעו במצג קוד ועלילה ריאליסטיים. אז זה אמנם הפוסט הראשון על הסדרה אך יהיו עוד הרבה. 
ה-FBI עוקב אחר האקר מבוקש שיום אחד נוּרָה ונהרג, ולכן הסוכנת דום מגיע לבית אימו כדי ללמוד עליו יותר. האמא הקשישה מתכוננת לקראת מעבר דירה ודום מוצאת כוס זכוכית שנעטפה בדף בתוך אחת הקופסאות הארוזות למעבר. על הדף מודפס קוד, וזה משך את תשומת הלב של הסוכנת (ובהמשך הוביל אותה למציאת רמז אחר אודות ההאקר המבוקש שנהרג).
הקוד רשום בשפת ++C והוא מכיל מימוש של מבנה נתונים "מחסנית" המבוסס על רשימה מקושרת. במחסנית אפשר להכניס ערכים ולהוציא אותם בסדר הפוך מסדר ההכנסה, כמו מחסנית כדורים - הכדור הראשון שתכניסו הוא גם האחרון שיישלף (זה נקרא FILO). רשימה מקושרת היא אוסיף של איברים שכל אחד מהם מצביע ל-2 האיברים שסמוכים לו, והיתרון הוא שהאיברים לא חייבים להיות רציפים בזיכרון. בכך, למשל כדי למחוק איבר פשוט מפנים את השכן 'הקודם' שלו אל השכן 'הבא' במקום זה שנמחק - וזו הפונקציה העיקרית שרואים בדף המודפס. 
למה שלהאקר מבוקש יהיה הדפס של מימוש יחסית בסיסי למבנה נתונים מפורסם במדעי המחשב? אולי זה דף שהודפס בילדותו כשהוא גר עם אמו, והוא למד לתכנת. בסה"כ הקוד תקין דקדוקית אבל יש באג בפונקציה העיקרית שרואים: הפונקציה מחזירה הפנייה לכתובת ששוחררה מהזיכרון שורה קודם לכן. זה, יחד עם הערות לא מועילות שנמצאות בקוד, מחזק את השערת המתכנת המתלמד.
הקוד המשוחזר מצורף בתגובה הראשונה.