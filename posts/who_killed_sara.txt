בסדרה "מי הרג את שרה?" (?Who Killed Sara) פורץ אחיה של שרה למסכים בקזינו כדי להעביר מסר לבעלים של הקזינו. אנו נחשפים להכנות שהוא ביצע לקראת זה, חלקן כוללות תכנות ב-javascript, שפה המותאמת לשילוב באתרי אינטרנט וריצה בצד-לקוח. לכן רוב הסיכויים שהפריצה לא התבצעה באמצעות הקוד שמוצג, אך זו לא הבעיה היחידה.
הקוד שרואים מיוצר על ידי ספרייה בשם בבל, שתפקידה להדר קוד javascript לקוד באותה שפה אך שייתמך גם בגרסאות קודמות שלה. כלומר, אם המפתחים מעוניינים להשתמש בפונקציונאליות חדשה של השפה, אבל עדיין גרסאות ישנות של חלק מהדפדפנים לא תומכים בה, בבל תדאג לקחת את הקוד ולכתוב אותו מחדש עם כל מיני תוספות שמדמות את ההתנהגות החסרה. בכך, עדיין כותבים ומתחזקים קוד פשוט וקריא עם היכולות המודרניות בעוד שמאחורי הקלעים מבוצע תרגום לקוד עמוס בהרבה שיחד עם זאת נתמך ע"י מגוון רחב של דפדפנים (שאחרת לא היו מסוגלים להריץ אותו). 
אם כן, אין הגיון בתכנות ישיר של הקוד לאחר ההידור של בבל כי באופן מוקצן זה כמו שמתכנתים יכתבו את הקוד שלהם ברצפי אפסים ואחדות במקום לכתוב בשפת תכנות ולאפשר למהדר לתרגם את זה מאוחר יותר לרצף בינארי.
הקוד המוצג גם לא עושה הרבה כי הוא מכיל בעיקר טעינה של מודולי עזר ואת התוספות של בבל. הפנייה לשחזור הקוד מצורפת בתגובה הראשונה. בעיה נוספת עם ההקשר העלילתי היא שרואים בבירור את סרגל הניגון של תוכנת המדיה VLC, כך שלמעשה מה שהצופים רואים זה הקלטה של התכנות על המסך ואפילו לא חיקוי הקלדה מצד השחקן.