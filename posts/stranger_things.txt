בסדרה "דברים מוזרים" ("Stranger Things"), פרק 8 של עונה 2, מוטלת על בוב משימה: לפתוח את דלתות המתקן הביטחוני שבתוכו הוא יחד עם עוד כמה אנשים ננעלו כי נפל החשמל הראשי. הוא יכול לעשות זאת על ידי פריצה למערכת מחשוב החירום של המתקן ולעקוף את מנגנון נעילת הדלתות. הבעיה היא שהוא צריך לעשות את כל זה תוך כדי שבמתקן מסתובבות להן מפלצות אוכלות-אדם מעולם אחר. הקוד שננתח היום הוא הקוד של בוב לניחוש הסיסמא של מערכת המחשוב.
שפת התכנות היא BASIC כיאה לקוד משנות ה-80. הקוד עצמו מכיל לולאות מקוננות, ולמעשה מייצר (בכל איטרציה) סיסמא בת 4 ספרות ומנסה להזדהות איתה מול המערכת. כל לולאה מקדמת ספרה אחת מהארבע, כך שבהתחלה מנסים 0000, 0001, 0002, וכו' ואז לאחר 10 חזרות של הלולאה הפנימית, הלולאה שעוטפת אותה מתקדמת ומנסים 0010, 0011, 0012 וכיו"ב. שיטה זו לפריצת סיסמאות נקראת bruteforce שכן היא עוברת על כל האפשרויות (במקרה הזה מ-0000 עד 9999), עד שהסיסמא מתגלה.
עוד עובדה מעניינת על BASIC היא שממספרים כל שורה בתחילתה באופן ידני. מכיוון שבעבר לא היה ניתן לחזור בנוחות ולערוך שורות שכבר הוזנו, היה נפוץ לעשות קפיצות של 10 בין שורה לשורה (אם נזכרים בשורה נוספת שרוצים להכניס לאחר מכן, אפשר לבחור מספר כלשהו באמצע) - ואכן הקפידו על זה גם בסדרה, שהשורות מתחילות ב10, 20, 30 וכו'. 
בכל זאת, יש גם בעיות עם הקוד. בשורה 90 הם שכחו לציין שזה סוף התנאי ולא סוף התוכנית, כך שלמעשה בוב מנסה רק את הסיסמא 0000. בנוסף, אין משמעות להזחה של השורות בלולאות - זה אמנם קריא יותר אבל לא מקובל ב-BASIC ובהחלט לא נחוץ כשיש בסביבה מפלצות שכל רגע עלולות לאכול אותך. 
עם כל זאת, עדיין נחמיא ליוצרי הסדרה שהשקיעו ושמו קוד מתפקד שמתאים לעלילה ולתקופה. הקוד המשוחזר מקושר בתגובה הראשונה.