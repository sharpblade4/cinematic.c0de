בפוסט השלישי על הסדרה "מר רובוט" (Mr. Robot) ננתח קוד המופיע על גבי מסך המחשב של ההאקרית טרנטון, שמהווה הכנה לפיגוע קיברנטי במערכת נתיבי התעופה של ארה"ב. למעשה, טרנטון רק הוצבה בסמוך למחשב כדי להפליל אותה בתכנון הפיגוע הנ"ל.

ניתן להבחין ב-2 חלונות עם קטעי קוד בשפת התכנות Python, כשברקע דפדפן האינטרנט פתוח עם טאבים שעסקו באיסוף מידע פומבי שיסיעע בתכנון הפיגוע (באיזה מערכת משתמשים ברשות שדות התעופה האמריקאית, על איזה שרת היא רצה, וחיפוש אחר חולשות אבטחה ידועות בטכנולוגיות שזוהו). כל אלו על גבי מערכת ההפעלה kali שהיא הפצת לינוקס פופולרית בקרב האקרים ובודקי-חדירות שכן היא מגיעה עם הרבה כלי פריצה מותקנים מראש.

קוד הפייתון בחלון השמאלי הינו ניצול חולשה בשרתים מבוססי Oracle WebLogic  שמקורה במימוש לא מאובטח לטעינת עצמים בג'אווה. בחלון הימני, קוד שמאפשר סריקה מהירה של הרשת בחיפוש אחר שרתים שרגישים לאותה חולשה. 

כרגיל בסדרה זו, יש הקשר הדוק לעלילה, ולא זאת בלבד שהקוד מוצג להרף עין והוא מדוייק אלא גם שהכל אמיתי. כלומר, מערכת נתיבי התעופה בארה"ב באמת מבוססת על הטכנולוגיות הללו. וכן, שיטת איתור השרתים הרגישים, החולשה האבטחתית והניצול שלה הינם אמיתיים. שחזור הקוד עם הפניות למקורות שמהם הקוד נלקח מקושר בתגובה הראשונה.
