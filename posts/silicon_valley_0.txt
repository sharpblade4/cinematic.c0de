בסדרה "עמק הסיליקון" (Silicon Valley), ריצ'ארד המנכ"ל והיזם של סטארטאפ הכיווץ מנסה לגרום לתוכנה שלהם לעבוד בענן, ולא מצליח לכן נעזר במומחה חיצוני. לפתח ע"ג תשתיות ענן אומר למשל שלא צריך לדאוג לקנייה ותחזוקה של שרתים שמריצים חישובים / מאחסנים נתונים, או להתאים אותם לכמות התעבורה המשתנה, וזו פרקטיקה מאוד נפוצה בעשורים האחרונים.

בעוד שבדרך כלל "עמק הסיליקון" מאוד מקפידה על התכנים הטכנולוגיים המוצגים בסדרה, ויש בה הרבה הפתעות למי שמעמיק, הקטע המצורף בתמונה מהמחשב של ריצ'ארד הוא בדיוק הפוך. אז עד לפוסטים הבאים על הסדרה - נבין מה לא בסדר בתמונה.

ראשית, אין התאמה לעלילה - ריצ'ארד טוען שהוא מתקשה לעבוד בטכנולוגיות ענן בעוד שהקוד שמופיע עוסק בעץ בינארי (מבנה נתונים קלאסי במדעי המחשב). שנית, הקובץ הפתוח נקרא BinTree.java אבל השפה שהקוד כתוב בה אינה ג'אווה אלא Python. שלישית, נחמד לראות שהוא עובד בIntelliJ שזו סביבת פיתוח שמאוד מתאימה לג'אווה, והיא רצה במערכת ההפעלה MacOS של מקינטוש, אבל בסמוך לסימן התפוח של Apple יש את הלוגו של הלפטופ של ריצ'ארד והוא Sony (שלרוב מריצים ווינדוס או לינוקס, וככל הנראה הוא לא התקין עליו האקינטוש). ישנם עוד דברים לא תקינים, אבל הרעיון כבר ברור.

עם זאת, הנתיב אל הקובץ דווקא נערך עם התאמה לעלילה: Compression/PiedPiper/BinTree. חבל כי הוא מופיע בטשטוש יחסית לשאר הטעויות. הקוד שמופיע משוחזר ומקושר בתגובה הראשונה.