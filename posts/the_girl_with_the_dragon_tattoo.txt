הנערה עם קעקוע דרקון ("The Girl with the Dragon Tattoo") היא האקרית שהחליטה לסייע לעיתונאי שמנסה לפענח מה עלה בגורלה של מישהי שנעלמה לפני כ-40 שנה. העיתונאי שיתף אותה ברמזים שאסף, והיא מנסה כיוון אחר - להצליב את הנתונים עם מקרי רצח לא מפוענחים. לשם כך, היא פורצת למאגר מידע משטרתי (אגב, היא עושה זאת דרך הלינוקס שרץ על המאק שלה).
הקוד שהיא מקלידה כתוב בשפת SQL, שמשמשת לשליפת מידע מתוך מסדי נתונים רלציוניים. נהוג להצהיר באמצעות SQL מה המידע שמחפשים, מאיזה טבלאות למשוך אותו, איזה אילוצים ותנאים יש להפעיל, כיצד להציג אותו וכד'. כל מסד נתונים ממומש באופן שונה אך יחד עם זאת הרוב תומכים בשאילתות SQL מכיוון שהשפה לא מגדירה כיצד יש לבצע את החיפוש והשליפה בפועל, אלא רק מה המידע המבוקש. לכן, SQL גם לא נחשבת שפת תכנות מלאה.
קטע הקוד המשוחזר מקושר בתגובה הראשונה, והוא מאוד קשור לעלילה (כל הכבוד ליוצרי הסרט!). ראשית, להשתמש במסד נתונים משטרתי ולשלוף ממנו מידע באמצעות SQL זה מאוד הגיוני. בנוסף, השאילתה עצמה כתובה באופן נכון דקדוקי, ואפשר לראות למשל שהיא מחפשת אחרי מקרי אלימות שהתרחשו בטווח זמנים מסויים ומכילים שמות מתוך אותם רמזים שהיו לרשותה.