בסדרה "הרופא הטוב" (The Good Doctor), בית החולים מותקף על ידי כופרה ומאבד גישה למערכות המידע שלו. כופרה הינה תוכנה זדונית שמצפינה את כל הקבצים ומונעת גישה אליהם עד אשר משלמים דמי כופר לתוקפים שהחדירו אותה, שבמקרה הטוב משחררים את מפתח ההצפנה לקורבן. ליאה, מנהלת ה-IT בבית החולים, מנסה למצוא באג בקוד של הכופרה כדי להימנע מתשלום הכופר ולא לאבד את המידע של מערכות בית החולים. בסופו של דבר היא מוצאת גיבוי לקבצים שבטעות נותק מהרשת ולכן לא עבר הצפנה כך שניתן יהיה לשחזר מהגיבוי ולהחזיר את הגישה לקבצים. אבל, בית החולים מפחד לבצע את השחזור כי התוקפים גם איימו שכחלק מהחדרת הכופרה הם הכניסו גם וירוס שישבית את מערכות המכשור הרופאי (כדוגמת ה-MRI) אם לא ישולם הכופר. 

לפיכך, ליאה עוברת על כל הקוד של מערכות המכשור הרפואי כדי למצוא את הוירוס שהתוקפים הכניסו. היא חושדת שהם בילפו ולא באמת עשו זאת כי המכונות אינן מחוברות לרשת האינטרנט. הקוד שרואים כתוב מצד אחד ב-python (משוחזר ומקושר בתגובה הראשונה) ובחלון השני ב-javascript. ולכאורה הוא אמור להיות הקוד של מערכות המכשור הרפואי שעליו עוברת ליאה ומחפשת את הוירוס. המשימה שליאה מבצעת מאוד מורכבת - מערכות מורכבות לרוב מכילות המון קוד ולעבור עליו בפחות מכמה שעות זה מאתגר ביותר. בנוסף, לרוב הקוד עצמו בכלל לא נגיש מצד המשתמש (במקרה הזה, ליאה) וזה דורש ביצוע הינדוס לאחור שגם זו מטלה מורכבת.

המקור לקוד לא אותר, אך לא סביר שהוא נכתב במיוחד עבור הפרק שכן למרות שהוא תקין אין בו משהו שמקשר אותו ספציפית למערכות הרפואיות בבית החולים. הוא עוסק בפעולות גיבוב בסיסיות, למשל חישוב אורך הפלט המגובב.