בפוסט הראשון שבדף ננתח קטע קוד מהסדרה "חומריו האפלים" (His Dark Materials). התמונה לקוחה מתוך פרק 3 בעונה 2, כאשר ד"ר מארי מלון מפתחת תוכנה בניסיון לתקשר עם החומר האפל (הידוע גם כ"אבק" או "צללים"). 
אז מה הקשר בין יצירת קשר עם חומר אפל לאימון רשת נוירונים של nvidia, מעקב אחר מהירות הגלישה הברזילאית וויזואלזציה של מסדי נתונים?
תחילה, ניתן לראות שמדובר בסביבת פיתוח שרצה ע"ג מערכת ההפעלה הנפוצה Windows וזאת הודות לסימנים האופייניים בצד ימין-למעלה של המערכת. איני מזהה את סביבת הפיתוח עצמה אך היא דומה ל-Visual Studio עם קצת עריכה גרפית (למשל הכותרת CAVE, שזה שם המחשב בסדרה).
הקוד עצמו רשום בשפת python - שפה תכנות מאוד נפוצה למחקר ולפיתוח מהיר, שאני אישית מאוד אוהב. יש לי ניסיון רב בפיתוח בשפה זו, וזה מאפשר יישר לזהות את הדקדוק הייחודי, המילים השמורות בשפה, סגנון כתיבת הקוד (הקרוי snake_case, שבעיקרו מדובר על שמות משתנים בקוד שמתחילים באותיות קטנות והפרדה בין מילים מתבצעת עם מקף תחתון) או החבילות  שמיובאות פנימה. אבל, הרמז הכי מובהק הוא שם הקובץ - 'EXPERIMENT_Shadow_445C.py'. הסיומת 'py.' היא מאפיין של קבצי המקור של קוד הרשום בשפת python. יש לציין שדווקא השם עצמו לא עומד בקונבנציה הנהוגה בשפת פייתון, שמעודדת שימוש באותו הsnake_case שהוזכר - גם עבור שמות הקבצים עצמם (כלומר היינו מצפים ל 'experiment_shadow_445c.py').
הקוד בתמונה מעט מטוטש משום שיש תנועה של המצלמה והסצנה לא סטטית, אבל הצלחתי לשחזר אותו במלואו, קישור לקוד עצמו מצורף בתגובה הראשונה. באופן כללי, אין כמעט קשר בין העלילה לקוד שמופיע למעט מספר שמות משתנים שמכילים את המילה cave או shadow. בגדול הקוד עוסק בקריאת ומציאת קבצים שמכילים אינדקציה לגרסאות. הקוד עצמו גם לא תקין והוא לא יוכל לרוץ, משום שב-python צריך לשמור על הזחה כדי להגדיר תחומים של חלקי קוד (למשל, אם אנחנו רושמים פונקציה אז כל מה שבתוך הפונקציה יהיה מוזך הצידה עד שסיימנו להגדיר את מה שהפונקציה עצמה עושה ונעבור הלאה), כך שיוצא שיש הרבה פקודות חסרות כל משמעות, בעיקר בשל תקלות התיחום (שנובע מהזחה חסרת פשר).
למרות השגיאות, עדיין ישנם קטעי קוד שהם תקינים לחלוטין ומכאן אפשר להסיק שמדובר באיחוד שגוי של כמה קטעי קוד אמיתיים. חיפוש אחר המקורות יוביל לחבילות קוד-פתוח שההפניות אליהן נמצאות בראש הקוד שמצורף בתגובה הראשונה. שלושת החבילות שפוטנציאלית התבססו עליהן הן: (1) כלי שפותח ע"י גוף המחקר של חברת nvidia לאימון של רשת נוירונים שמבצעת העברת סגנון בין תמונות; (2) כלי לויזואליזציה וחקר נתוני-עתק דרך הדפדפן; (3) תוכנה ברזילאית לבדיקה ומעקב אחר מהירות הגלישה באינטרנט ברשתות ביתיות.
מעניין לחשוב למה דווקא העתיקו והרכיבו את הקוד מהמקורות האלו. מעבר לעניין של האם צריך רשות וכו', יש הרבה מאוד קוד בשפת python שזמין ברשת, ולא הייתי מצפה שדווקא שלושת החבילות הללו יעלו ראשונות בחיפוש. כמו גם שאין ביניהן איזשהו קשר שקל לזהות.