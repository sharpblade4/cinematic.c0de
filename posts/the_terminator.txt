בסרט "שליחות קטלנית" (The Terminator) ישנו רובוט שנשלח מהעתיד ע"י מערכת בינה-מלאכותית שפועלת להשמדת האנושות. מהרגע שהוא מגיע, הוא מנסה לחסל את שרה קונור, ויש מספר מעברים בהם הצופים רואים את העולם מנקודת מבטו של המחסל הרובוטי.

הקוד שמודפס למבטו של המחסל כתוב באסמבלי, שזה ייצוג כמעט ישיר של שפת מכונה. כאשר קוד עובר הידור, הוא לבסוף הופך לאסמבלי, שפת סף, ומשם זה כבר הרצף הבינארי שהמחשב מריץ.
ספציפית, הפקודות הן של מעבד 6502, והקוד עצמו הוא חלק מתוכנית שמבצעת checksum שנכתבה למחשבי Apple-II. פעולה זו מאפשרת זיהוי שגיאות ע"י המרה של קלט ארוך לתוצאה מספרית קצרה יותר, שניתן להשוות לתוצאה שמצפים לה. במידה והפעולה הניבה פלט שונה מהמצופה, ניתן לדעת שהייתה תקלה.
קטע הקוד הזה של התוכנית לקוח מתוך המגזין Nibble (שפעל מ-1980 עד 1992). ה-checksum סייע בהעתקת הקוד מהמגזין, ע''י זיהוי קיומן של שגיאות בהעתקה. שחזור הקוד מצורף בתגובה הראשונה.

מבחינת הקשר עלילתי, אם הצופים נחשפו למעין מסוף debugging של הרובוט, אז בהחלט מתקבל על הדעת שיוצג קוד שכעת רץ. כמו כן, השימוש ב-checksum בזמן ריצה סביר ביותר. וכמובן, מאוד הגיוני שאפל הם אלו שבעתיד ייצרו את הרובוט שיישלח לחסל את האנושות.