בפוסט הרביעי על הסדרה "עמק הסיליקון" (The Silicon Valley) נתמקד בקוד שהוצג בישיבה שנערכה בחברה Pied-Piper ובמסגרתה הוצג קוד שכתב ריצ'ארד המנכ"ל בעברו. הקוד הוצג כדי להביך אותו ומיד יוסבר כיצד הקוד הקצר משמש ללעג. 

הקוד כתוב בשפת התכנות Java. קישור לשחזורו בתגובה הראשונה. הוא עובר על רשימת ערכים ומחפש את המיקום הראשון של ערך מסוים. המימוש פשוט: מתחילים מהאיבר הראשון ומשווים אותו לערך שאותו מחפשים, אם זה לא הוא אז ממשיכים לאיבר הבא ומשווים. כך הלאה עד שמוצאים את האיבר ומחזירים את האינדקס שבו עצרנו, או עד שהרשימה נגמרת (ואז מחזירים אינדקס שלילי כדי לציין שהאיבר לא נמצא). 

הבעיה היא ששם המשתנה שמחזיק את הרשימה הוא sortedList שמרמז לכך שהרשימה ממויינת. במקרה כזה, יש דרך הרבה יותר יעילה לחיפוש מאשר בחינת כל האיברים, והיא חיפוש-בינארי. השיטה מתבססת על היות הרשימה ממויינת ומחפשת את המספר במקטעים שהולכים וקטנים פי 2, כשצמצום המקטעים נעשה על סמך האיבר הנבחן והאם הוא קטן או גדול מהאיבר שמחפשים. למשל, אם הרשימה הממויינת היא [1,2,5,6,7,8,9] ואנו מחפשים אחר המיקום של המספר 8, נתחיל לחפש מהאמצע ונראה ושהספרה היא לא 8 אלא 6. במקרה זה, אין טעם בכלל לחפש לכיוון שמאל ששם המספרים בהכרח קטנים יותר מ-6 (ולכן גם מ-8). לפיכך המקטע הבא יהיה [7,8,9], וגם בו נתחיל את החיפוש מהאמצע ונגיע בדיוק לספרה אותה אנחנו מחפשים. 

אז הבדיחה היא שריצ'ארד מימש את החיפוש בדרך לא יעילה.