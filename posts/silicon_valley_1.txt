זה הפוסט השני על הסדרה "עמק הסיליקון" (Silicon Valley). בניגוד לפוסט הקודם שהקוד לא היה תקין או קשור לעלילה, הפעם מדובר בקיצון השני - לא רק שהקוד תקין ומתאים לעלילה, אלא גם שהוחבאו בו הפתעות למי שייהדר ויריץ אותו.
סטארט-אפ הכיווץ PiedPiper עובר תקופה קשה ומורידים בדרגה את היזם והמנכ"ל ריצ'ארד. לפיכך הוא עוזב את החברה, ומצפה מ-2 המפתחים הראשיים שיעזבו יחד איתו. אך הם מצידם מאמינים שיסתדרו גם בלעדיו, למורת רוחו. עם זאת, הם נתקלים בבעיה קשה כשהם מנסים להבין מה בדיוק נעשה בספריית הכיווץ, כי כל אחד מהם חשב שהשני היה מעורב בפיתוח שלה בעוד שמתברר שריצ'ארד כתב אותה לבדו.
כך נגמרת הסצנה, אבל כשמנתחים מה הקוד עושה מגלים שהוא מדפיס "DREAM_ON_ASSHOLES", מסר מריצ'ארד שמעמיד את המפתחים השאננים במקומם. הקוד עושה זו במכוון בצורה מאוד מיסתורית ולא ברורה, בניגוד לקוד איכותי וקריא, כי היוצרים רצו שהמסר לא יועבר באופן גלוי כחלק מהעלילה אלא כהפתעה נחמדה למי שינסה להבין את הקוד. 
הקוד כתוב בשפת C, והפניה לשחזור שלו מצורפת בתגובה הראשונה. יש בו הרבה שינויי שמות, ארגון לא סטנדרטי ומניפולציות על מספרים כדי שהמסר יהיה מוסתר. על קצה המזלג, ההודעה המודפסת מקודדת בתוך המספר 0x79481E6BBCC01223, ומפורשת אות אחר אות בלולאה. למען ההדגמה, הייצוג של האות A בקידוד ASCII זה המספר 65, אז אם נרצה להדפיס AAA נכתוב בקוד 656565. כמובן שזו הפשטה ובפועל הקידוד לא ישיר עד כדי כך.