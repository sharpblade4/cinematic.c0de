זה הפוסט השני על הסדרה "מר רובוט" (Mr. Robot), והפעם אליוט מתחרט על הפריצה הגדולה ל-E-Corp שהביאה לקריסה כלכלית עולמית, והוא רוצה לשלוח להם את המפתח שבאמצעותו הוצפנו כל הקבצים שלהם ולהחזיר הכל חזרה. הוא מגלה את הקוד שמוחבא בקובץ תמונה מצעירותו.

החבאת מידע בתמונות נקראת סטגנוגרפיה, ויש מספר דרכים לעשות זאת. מדובר בעריכה מינימאלית של התמונה כך שהשינויים לא יהיו גלויים לעין, אך כן יהיו קיימים ברמת המידע. למשל, ע"י הבהרה מזערית של הפיקסלים לאורך התמונה אפשר להחביא רצף בינארי אם מסתכלים רק על הביט האחרון שבייצוג הצבע מכל אחד מהפיקסלים. 

הגרפים שרואים משמאל הם כתוצאה משימוש בכלי פייתוני שעושה ניתוח סטטיסטי לפיקסלים בתמונה כדי לזהות סטגנוגרפיה בדרך שצויינה לעיל. לאחר מכן אליוט עושה שימוש בכלי פייתוני אחר כדי לשלוף את המידע שהוטמן בתמונה, ואנו נחשפים לקוד פייתון של ייצור מפתח ההצפנה הקריפטוגרפי אך באופן דטרמיניסטי (לכן אליוט יכול היה לשחזר אותו). הקוד מייצר מפתח RSA בהסתמך על התמונה עצמה כקלט (בלבד).

כצפוי, הסדרה מר רובוט לא מאכזבת. אמנם זה סצנה קצרה אך הושקע בקוד שמוצג בה חשיבה רבה, התבססות על טכניקות אמיתיות, עם קוד תקין ושנכתב במיוחד עבור הפרק. בתגובה הראשונה מצורף קישור לקוד המשוחזר עם הפניות לכלים הפייתוניים האחרים שמופיעים.