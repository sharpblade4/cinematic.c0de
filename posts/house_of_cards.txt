בסדרה "בית הקלפים" (House of Cards) האקר פרץ לטלפון של דאג, ראש הלשכה של סגן נשיא ארה"ב, כדי שיוכל לסחוט אותו. מסיבות שאינן קשורות, דאג החליט לשבור את הטלפון שלו - כדי לשכוח מדמות כלשהי שהייתה שמורה אצלו באנשי קשר (שאותה הוא מחק לפני שהשבית את המכשיר). כאשר זה קרה, רואים את המסך של ההאקר עם העדכון על מחיקת איש הקשר ולאחר מכן שהקישוריות נותקה. 
הקוד כתוב בשפת java (ככל הנראה), והוא מאוד קצר אז הוא ינותח שורה אחר שורה: תחילה, מאתחלים משתנה i ל-0 ונכנסים ללולאה אין-סופית (שכן תנאי העצירה שלה לעולם לא יתקיים) שמקדמת את i ב-1 וקוראת לפונקציה של אובייקט בשם status. את הגדרת האובייקט הנ"ל לא רואים, אבל אפשר לנחש מה קורה על סמך העלילה ושם הפונקציה. נראה ש-status מחזיק את המצב העדכני של הטלפון הפרוץ, ואפשר לבקש ממנו לתת עדכון על כל פעילות שקרתה בטלפון. לשם כך, מעבירים ל-status את i כדי שיידע אחר מי מהאירועים המנוטרים אנחנו מבקשים לקרוא מתוכו. 
הקוד המשוחזר מקושר בתגובה הראשונה. מתחתיו אפשר לראות את ההדפסות של אותה לולאה ואת הפעולות שתוארו אשר דאג ביצע מתועדות במסכו של ההאקר.
מכיוון שהקוד מאוד תכליתי ופשוט, אפשר להסיק כי הוא נכתב במיוחד עבור הפרק. היוצרים אמנם מסתירים את רוב המימוש המעניין, אבל ככה זה מספיק ריאלי כדי שעדיין הקוד יהיה תקין ומתאים.