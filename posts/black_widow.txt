יחסית בתחילתו של הסרט "האלמנה השחורה" (Black Widow), מראים קליפ וידאו שמציג בקצרה כיצד הכשירו את האלמנות (מרגלות סובייטיות שאומנו לתפקידן מגיל ילדות). חלק מהעניין הוא שטיפת מוח, וכמצופה - מעורב שם קוד.
שורות הקוד הללו הן הנפוצות ביותר ב"קוד מהסרטים", זה הפוסט הרביעי שעוסק בהן, והשני מבית היוצר של Marvel. הן כתובות ב-C ולקוחות מגרסא ישנה של הליבה של מערכת ההפעלה linux. שחזורן עם הפניה למקור מקושר בתגובה הראשונה.
הכוכביות שבקוד מאוד בולטות לעין, ובשפת C הן עוסקות במצביעים. מצביעים הם סוג של משתנים אשר, כשמם כן הם, מצביעים לכתובת בזיכרון (במקום להכיל ערך ישירות). למשל, אם יש מערך של 100 מספרים, לא נוכל לשמור את כולם בתוך משתנה יחיד מפאת גודלו המוגבל של המשתנה, ולכן במצביע נחזיק הפניה לכתובת בזיכרון שממנה מתחיל מערך המספרים. בקוד שבסרט, המצביע הוא אל מבנה group_info שהוגדר קודם לכן, מקצים לו מקום בזיכרון ואת הכתובת שומרים במצביע.  
כמובן, אין הקשר עלילתי בין איך שלינוקס מנהלת הרשאות לקבוצות של משתמשים לשטיפת המוח של המרגלות הסובייטיות. למארוול (ולהרבה יוצרים נוספים) כנראה יש מקור תפאורה קבוע כשיש צורך בקוד.