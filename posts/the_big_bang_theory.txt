בסיטקום "המפץ הגדול" (The Big Bang Theory) ללנארד יש רעיון לאפליקציה שתאפשר לצלם משוואה-דיפרנציאליות בסמארטפון, והתוכנה תזהה את המשוואה מתוך כתב-היד ואז תפתור אותה עבור המשתמש. 
כשחבורת המדענים מתחילה לעבוד על הפיתוח, רואים על אחד הלוחות את הקוד של אחת המחלקות בתוכנה. למרות שהקוד נרשם על גבי לוח מחיק הוא כמעט תקין לחלוטין. הקוד רשום בשפת Objective-C, שפת תוכנה של חברת Apple אשר בין השאר שימשה לפיתוח אפליקציות למערכת ההפעלה iOS (זו שבאייפונים למיניהם). מאז 2014, החליפה אותה השפה Swift. 
הקוד הרשום ככל הנראה נכתב במיוחד עבור הפרק, והוא מתאים לעלילה. שחזור הקוד מקושר בתגובה הראשונה. 
לפי ההערות על הלוח, ניתן להסיק כי לנארד וחבריו ניסו למנוע זליגת זיכרון, שזו בעיה מוכרת כאשר מנהלים את הזיכרון המוקצה באופן "ידני". המחלקה שרואים על הלוח עוסקת בזיהוי המשוואה מתוך התצלום (אך רואים רק חלק קטן מהקוד). אובייקטים של המחלקה מקבלים הפנייה לתמונה. מה שהם עשו זה לספור את כמות ההפניות לתמונה שהאובייקט מחזיק ודאגו שכשהאובייקט משוחרר מספר ההפניות יהיה 0. בכך הם הוכיחו לעצמם כי כל שימוש פנימי שעשה האובייקט בתמונה שחרר את המשאב בעת הסיום, ושלא נותרה הפניה לתמונה שלא שוחררה בזמן שהאובייקט עצמו משוחרר.