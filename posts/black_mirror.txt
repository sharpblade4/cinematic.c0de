הפעם ננתח קוד מהסדרה "מראה שחורה" (Black Mirror). בפרק 2 של עונה 5, Smithereens, מישהו מנסה לסחוט מנכ"ל של רשת חברתית גדולה מאוד (ה"פייסבוק" בעלילה), ובתורו המנכ"ל פותח את הלפטופ כדי להשיג מידע על מי שסוחט אותו. בתור מנכ"ל יש לו הרשאות לכל המידע והוא נכנס למצב שהוא מכנה god mode. קטע הקוד שרואים די סטנדטי אבל מכיל הפניות באופן עקיף למקורות מפתיעים כמו פארק היורה או הסדרה הישראלית "מסודרים".
כרגיל, הקוד המשוחזר מקושר בתגובה הראשונה ובראשו הפניות לכל המקורות שעליו הוא התבסס או הרמזים שאליו הוא מפנה. 
אז נתחיל: סביבת הפיתוח שרואים היא עריכה גרפית של עורך טקסט דומה לSublime עם תוספות למפתחים. בנוסף, ניתן להבחין בשמות הקבצים הפתוחים: 'ROOT_COMMAND.cpp' שזה הקובץ שלכאורה נותן למנכ"ל גישה לכל המידע, שם הגיוני;    'nedryland_jp.cpp' שזה השם הפנימי\מקורי של משחק רשת ישן ואיזוטרי במסגרתו צריך לעבוד כצוות כדי לתפעל את המערכות של פארק היורה;    'DEBUG_line_102.cpp' שזה שם מצחיק לקובץ שכביכול צריך לתקן בו את שורה 102 בקוד; ועוד קובץ לא מעניין. 
כל הקבצים מסתיימים ב.cpp שזה הסיומת של קבצי קוד שרשום בשפה C++ שהיא שפת תכנות מונחית-עצמים הדורשת ניהול זיכרון ידני ומפורסמת בזכות יעילותה. עם זאת, בהתבוננות בקוד עצמו ניתן לזהות את שפת התכנות C#, שאף היא מונחית עצמים אך היא מנהלת לבד את הזיכרון וגם עוברת הידור לשכבת ביניים שמריצה אותה לעומת C++ שמהודרת ישירות לשפת המכונה (בינארית).
הקוד עצמו תקין לחלוטין ולקוח מתוך חבילה ש-Microsoft פיתחו לאנליזה של קוד הרשום בשפת C#. אבל, נטפליקס כנראה לא רצו שהשם מיקרוסופט יופיע אצלם בסדרה אז הם החליפו בקוד את כל המופעים של Microsoft ב-Idylhands. והוא, מסתבר, השם של חברת סטראטאפ מצליחה שהקימו בעלילתה של סדרת קומדיה-בריטית בשם Loaded המבוססת על הסדרה הישראלית "מסודרים".
כך או כך, וכפי שאולי ציפיתם, הקוד משמש לניתוח תהליכי ההידור של קוד הרשום בC# ובודאי לא לגישה למידע פנימי של הרשת החברתית. בכלל, נהוג להכין ממשק-משתמש (גם אם זה למשתמשים פנימיים כמו המנכ"ל) כדי לשלוף מידע מהמערכות, ופחות נפוץ לכתוב קוד- שיוצר תוכנה- שניגשת למידע שהמנכ"ל מחפש באותו הרגע.