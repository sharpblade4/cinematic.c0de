בסדרה "בלקספייס" של @ערוץ 13, עונה 1 פרק 3, עומר מתכנת בביתו כאשר אביו מפריע לו ושואל מה הוא עושה. עומר עונה שהוא מפרמט את המחשב כי הוא התקין כרטיס מסך חדש. אבל אין סיבה לפרמט את המחשב כשרוצים להתקין כרטיס מסך, ואין בפירמוט המחשב פעולה שדורשת תכנות - אזי עומר משקר. גם לפי העלילה מסתמן שהוא משקר, וככל הנראה מה שהוא עושה זה לתחזק את בלקספייס שזו אפליקציה בדיונית לשיתוף מסרים בצורה אנונימית, שמצריכה שמישהו יזין את מספרי הטלפון של חבריו לשכבה כדי שיוכלו להתחבר ובכך האנונימיות מתאפשרת.
למרות שניתן לכתוב הרבה על אפליקציות שיתוף מסרים מידיים ועל פרטיות, וזה בייחוד אקטואלי עכשיו כשהרבה משתמשים עוברים מ-WhatsApp לחלופות כמו Signal או Telegram, לא נעשה זאת כאן. כמו כן, גם בסדרה לא מפרטים יותר מידי על אופי הפעולה של "בלקספייס" מעבר למה שצוין.
לעומר יש שני מסכים, אבל על שני המסכים רואים את אותו הדבר אז זה כנראה פחות יעיל. הקוד שרואים במסכיו של עומר לקוח מתוך cordova שזו תשתית קוד-פתוח שמאפשרת לפתח אפליקציות לסמארטפונים אבל עם טכנולוגיות של בניית אתרים. היתרון הוא לאפשר כתיבת מערכת עם בסיס קוד אחד, שתרוץ גם בדפדפנים וגם בתור אפליקציה שבטלפון (אך עם גישה לחיישנים וממשקים שיחודיים לסמארטפונים וכו'), במקום לפתח ולתחזק מערכת 'זהה' לכל אחד מהיעדים. 
בפרט, מה שפתוח במסך זה קוד פנימי של התשתית cordova למערכת ההפעלה אנדרואיד (עם תוספת קלה לקוד המקורי, שעומר הספיק לערוך). הקוד רשום בשפת javascript, המשמשת המון מפתחי אתרים. קישור לקוד המשוחזר עם הפניה למקור מצורף בתגובה הראשונה.
אמנם יש קשר כלשהו לתוכן העלילתי - אכן עומר עובד על תחזוקה של אפליקציה לסמארטפונים, אבל הוא די רופף. משום שאם הוא משתמש ב-cordova הוא לא צריך לערוך את הקוד הפנימי של התשתית בנוסף, למרות שלא ברור כיצד "בלקספייס" עובדת, סביר שאם היא רק מצריכה תחזוקה זה לא יהיה דרך שינוי הקוד של האפליקציה עצמה.