בסרט השני של משחקי הרעב "התלקחות" ("The Hunger Games: Catching Fire"), המנצחים ממשחקים קודמים משתתפים שוב במשחקי-רעב (במסגרתם הם צריכים לרצוח אחד את השני עד שרק אחד שורד) המנוהלים בתוך זירה הנשלטת מרחוק ע"י נציגים של הקפיטול במעין חדר בקרה. דרך ממשק הניהול נציגי הקפיטול יכולים להשפיע על הזירה, וספציפית בסצנה שהקוד לקוח ממנה, לגרום למחוגי שעון ענקיים (בגודל בניין ששכוב על הקרקע) להסתובב. 
בפועל, הקוד שרואים לא עוסק בסיבוב של הקרקע, אלא בשימוש ומימוש של מחלקה שמאפשרת לזהות הפרדות במלל. למשל בהינתן פסקה לזהות איפה מתחילה ונגמרת כל מילה, או כל משפט, וכד'. הקוד רשום בשפה ג'אווה - שפת תכנות מונחית עצמים מאוד פופולרית, ושחזור שלו מקושר בתגובה הראשונה עם ההפניות למקורות הפוטנציאליים. גם אם לא יודעים לקרוא java אפשר להניח שהקוד לא יהיה קשור כי אין סיבה להציג קוד של פונקציונליות הזירה בממשק המפעילים שלה.
בעוד שמרבית הקוד לקוח מהתיעוד הרשמי של ג'אווה (שבו יש דוגמאות לשימוש במחלקה), יש גם חלק מתוך קונפיגורציה של sublime שמאפשרת לבנות את הקוד. sublime הוא עורך טקסט יחסית פשוט לעומת סביבות פיתוח מורכבות, ובין השאר הוא מאפשר לרשום קונפיגורציות שיריצו פקודות לצרכי הידור הקוד. בסרט אנו רואים קונפיגורציה שכזו לבנייה של ג'אווה. מה שמפתיע זה שהקוד לקוח מתוך תשובה ב-stackoverflow (פורום מפורסם של מפתחים עם שאלות ותשובות במגוון סוגיות תיכנות), ולא ברור מדוע דווקא נלקח הקוד הזה בניגוד לשאר הקוד מתוך התיעוד הרשמי של ג'אווה אשר הרבה יותר נגיש למי שסתם מחפש קוד לתפאורה.
אמנם קוד הקונפיגרוציה ל-sublime הנ"ל מופיע בכמה מקורות, אך המקור הישן ביותר מ-2012 הוא גם היחיד שנמצא באינטרנט לפני צאת הסרט ב-2013. יצרנו קשר עם כותב התשובה ב-stackoverflow כדי לאמת שאכן הוא רשם את הקוד ולא לקח אותו ממקום אחר, ואכן כך. הוא כמובן גם שמח לגלות שהקוד הפשוט שלו נחשף למיליוני צופים.