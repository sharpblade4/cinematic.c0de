בסדרה "האנטומיה של גריי" (Grey's Anatomy) הרופאים מבצעים ניסוי ביד ביונית שנשלטת באמצעות אותות חשמליים מהמוח. לאותה זרוע רובוטית יש ממשק הפעלה שכולל גם קוד בשפת Java, ורואים את הדוקטור צופה במסך עם הקוד (לכן מנקודת המבט של הצופים הקוד מופיע בכתב ראי).
אין קשר בין הקוד לעלילה, הוא לקוח מתוך קורס היכרות לשפת ג'אווה מאוניברסיטת אילינוי בשיקגו, קישור לשחזורו עם הפניה למקור מצורף בתגובה הראשונה. 
הקוד בא ללמד על ניהול חריגות בג'אווה (שגיאות שגוררות חריגה מריצתה התקינה של התוכנה). בכך, הקוד עוסק בקריאת קלט מהמקלדת ללא בקרה על חריגות שעלולות לצוץ, ולפיכך הקוד לא יכול לעבור הידור בהצלחה. בהרבה שפות תכנות הטיפול בחריגות מבוצע באמצעות מנגנון ייעודי, וזה מאפשר להפריד את הלוגיקה המרכזית בקוד מהטיפול בשגיאות. בדרך זו הקוד מאורגן וקריא יותר ולכן קל יותר לתחזוקה.