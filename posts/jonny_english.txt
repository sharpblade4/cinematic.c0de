בסרט ג'וני אינגליש 3.0 ("Jonny English Strikes Again") סוכן ה-MI7 הבריטי צריך לטפס על קיר מגדל גבוה ולמזלו יש לו "שלד חיצוני" שזו חליפה שלובשים והיא מאפשרת את זה, אבל החליפה המתוחכמת צריכה הפעלה מרחוק. לשם כך, סוכן אחר מריץ את התוכנה של השלד החיצוני וזה קטע הקוד שנסקור הפעם. 
יש 2 קטעי קוד שרואים, אחד במסך הראשי של המערכת והשני במסך צידי הקטן. דרך אגב, הרבה מתכנתים אוהבים לפתח עם שני מסכים (אך אישית איני נמנה עמם). הקוד רשום בשפת C, בין השפות הנפוצות בעולם, גם בימינו למרות שהיא הומצאה לפני כ-50 שנה(!), וזאת גם עקב היעילות הרבה שהיא מאפשרת, במחיר של יותר עבודה ידנית. הקוד המשוחזר עם הפנייה למקורות בראשו מקושרים בתגובה הראשונה. 
במסך הראשי, מופיע קוד שפונה למשתמש ומבקש להזין מספר שייצג את כמות המספרים האקראיים שהתוכנה תדפיס. כן, הקוד לקוח מתוך תוכנה שפשוט מייצרת מספרים אקראיים, שזה כנראה מאוד קריטי כדי לשלוט ב"שלד חיצוני". במסך המשני, מופיע קוד שלקוח מתוך הליבה (kernel) של מערכת ההפעלה linux. הקוד נכנס ב-2009 אך פוצל לתוך מרכיבים שונים בליבה ב-2015, אז למרות שהסרט ייצא בשנת 2018 הם כנראה לקחו אותו מעותק יישן של לינוקס. 
יש לי תיאוריה לגבי הסיבה בגינה הוחלט להכניס קוד שמדפיס מספרים אקראיים. הבמאי רצה שיופיע קוד כלשהו על המסך, לא משנה איזה, משהו אירעי, אז חיפשו בגוגל "random programming code" ואכן התוצאה השישית (כיום, אצלי) היא הפנייה למקור הקוד האמיתי (שכאמור מקושר בראש הקוד שמקושר בתגובה הראשונה).