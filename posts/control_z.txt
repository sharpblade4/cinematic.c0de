בסדרה "קונטרול-זי" (Control Z) פרצו לטלפון של אחד הנערים ורואים כיצד הם מפעילים את כלי הפריצה מרחוק כדי לנצל את מקלט ה-GPS במכשיר ולגלות היכן הנער נמצא. ברקע, מופיע אותו הקוד המפורסם שהופיע במלא סדרות וסרטים אחרים: הקוד לניהול הרשאות של קבוצות הלקוח מהליבה של מערכת ההפעלה לינוקס. הקוד כתוב בשפת C ושחזורו מקושר בתגובה הראשונה. זה הפוסט החמישי ב-"קוד מהסרטים" שעוסק בקוד הזה.
בסדרה מפרטים כי הם התקינו על הטלפון keylogger - כלי פריצה שאוסף את כל קלטי המקלדת שהוזנו (כל לחיצה על מקש במקלדת הוירטואלית בטלפון), ושולח אותם חזרה לתוקף. אפשר לבצע תקיפה שכזו ע"י התקנה של 'מקלדת' חדשה בטלפון (שהרי היא גם אפליקציה) בזמן שיש גישה פיזית למכשיר כשהבעלים לא לידו. אותה ה-'מקלדת' הזדונית תבצע את ה-key logging ובנוסף ניתן לתת לאפליקציה הרשאות גישה למקלט ה-GPS במכשיר, ובכך לזהות מיקום (שגם אותו ניתן לדווח לתוקף יחד עם הטקסט שהוקלד). עם זאת, אין סיבה שיראו  קוד ברקע בממשקו של התוקף, וכמובן שאין קשר לכלי הפריצה ולקוד מתוך הליבה של לינוקס.