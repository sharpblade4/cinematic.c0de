בסרט The Martian ("להציל את מארק וואטני"), האסטרונאוט מארק ננטש לבדו במאדים והוא מנסה לשרוד עד שיגיעו להציל אותו. בשלב מסויים הוא מצליח להפעיל רובר M.A.V (מעין כלי רכב רובוטי) שנמצא שם, ולזה יש מחשב שנדלק בעת ההפעלה. היום נסקור את קטע הקוד שרואים מהמסך של הרובר, קוד אמיתי של סוכנות החלל NASA.
בשונה מפוסטים אחרים שבדף, הפעם הקוד אינו כתוב בשפת תכנות אלא בPVS, המסייעת בהוכחת טענות מתמטיות וווידוא נכונותם. נאס"א פיתחה ספרייה (חופשית) של עשרות אלפי משפטים מתמטיים מוכחים עבור PVS, כך שניתן להישען על טענות מוכחות ממנה כחלק מפיתוח הוכחה חדשה.
הקוד שספציפית רואים בסרט נלקח מאותה הספריה של נאס"א, והוא עוסק בהוכחה מתמטית לשערוך חסמים של ערכי קיצון של פולינומים מרובי משתנים באמצעות שימוש בתצורת ברנשטיין. קישור לשחזור הקוד ובראשו הפניה למקור מצורף בתגובה הראשונה.
אכן, הקוד המופיע ברכב-חלל שבסרט הוא קוד אמיתי של נאס"א, אך אין סיבה שיופיע בעת עליית המערכות של הרובר. קוד שכזה משמש את נאס"א כדי להיות בטוחים בפיתוחים והמימושים הקריטיים שלהם ברמת ודאיות גבוהה, שכן כל טעות יקרה מאוד. למשל, ב-1999 נאס"א הפסידה 125 מיליון דולר לאחר שהחללית Mars Climate Orbiter נשרפה כשהיא נכנסה לאטמוספירה של מאדים וזאת עקב באג של יחידות מידה: חיישני הדחף של החללית סיפקו ערכים בPounds בעוד שהתוכנה התייחסה אליהם כNewtons.