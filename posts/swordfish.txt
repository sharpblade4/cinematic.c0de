בסרט "שם קוד: דג-חרב" (Swordfish) מאיימים על הגיבור ההאקר באקדח ומאלצים אותו לפרוץ למערכות משרד ההגנה האמריקאי תוך 60 שניות. הגיבור מתחיל להקיש במהירות במקלדת, ובאופן מפתיע, הקוד שהוא כותב קשור לעלילה.
הקוד כתוב בשפת C, ולקוח מתוך מאמר מ-1996 שתיאר כיצד ניתן לפרוץ את תקן ההצפנה DES (שכיום אינו נחשב למאובטח) באמצעות שימוש באוסף צ'יפים ייעודיים שפועלים ביחד באופן מבוזר. שחזור הקוד עם הפניות למאמר ולמקור מקושרים בתגובה הראשונה.
אמנם הקוד הרבה יותר ארוך ממה שניתן להקליד ב-60 שניות, וזמן הריצה שדרוש לשבירת ההצפנה הוא כמה ימים, וכנראה שאין להאקר גישה למכונה עם אוסף הצ'יפים הנ"ל, אבל אכן הקוד שהוקלד הוא קוד שנועד לעקוף מנגנון הצפנה קריפטוגרפי.
יחד עם ההקשר העלילתי הנ"ל, ישנם יותר בעיות ואי דיוקים. למשל, מופיעות כתובות IP עם מספרים מעל 255 (כלומר שלא נכנסים ב-byte בודד, ולכן ה-IP לא תקין). מעבר לכך ובאופן כללי, לאורך כל הסרט הגיבור משתמש בהקלדות מהירות יחד עם המון מסכי-מחשב ואפקטים גרפיים של צורות תלת ממדיות ברקע, וזאת כדי לצאת מכל צרה באמצעות כישורי "פריצה". מכאן ההפתעה בלגלות שהקוד הזה אכן עושה את מה שמצפים שהוא יעשה.