קטע הקוד שבתמונה הופיע בסדרה "Westworld", בפרק 10 של העונה הראשונה. בסדרה ישנם רובוטים דמוי אדם הקרויים "מארחים", והם מוצבים כאטרקציות בפארק השעשועים westworld של חברת Delos. בחלק זה של העלילה, ניגשו המפתחים לקוד של המארחת Maeve כדי לתקן בה תקלה (הערת אגב: תיקון שגיאות בתוכנה הינו תהליך מאוד שכיח שנקרא debugging, משום ששגיאת התוכנה המופרסמת הראשונה הייתה שחרק נכנס למכונה שקוראת את הקוד ומבצעת את הפעולות והפריע לפעילותה התקינה). 
בכך יש לנו הזדמנות להתבונן בקוד המקור של אותם רובוטים, ולתהות האם Delos היא חברת בת של Facebook (ראו את המשך הפוסט).
נעשתה עבודה גרפית יפה, והעיצוב של ממשק המפתחים איננו מוכר, וכן כיום עדיין אין טאבלט דק שכזה שמתקפל כל כך טוב או שהמסך מתרחב ממש עד הקצה ללא צורך במסגרת. יש הרבה קוד בתמונה אבל רק הקוד המוגדל הוא זה שניתן לפענח (והפנייה לשחזור של הנ"ל מצורפת בתגובה הראשונה). לא ברור כל כך באיזו שפת תכנות נכתב הקוד, כי כמעט ואין שפות שמשתמשות בחצים כדי להגדיר חציצות. עם זאת, אם נתייחס לחץ בתור גופן לא שגרתי לסוגריים משולשים ("<") נשקול שמדובר בשפה java script, יחד עם ההסתייגות שהקוד לא רשום טוב ולא ניתן להרצה בשל שלל סיבות, ביניהן: פותחים תיחום להגדרת תנאי\פונקציה אך לא סוגרים אותו, משאירים הצהרות ריקות, ועוד.
ג'אווה-סקריפט הינה שפה שמשמשת לפיתוח אתרים לצד-לקוח. כל דפדפן יודע להציג עמודי אינטרנט כי הם רשומים בשפה שהוא מבין שנקראת HTML, והוא גם מסוגל להריץ קוד java script (אצלכם במחשב) ובכך להציג עמודים דינאמיים ובאופן מתוחכם יותר. בתמונה אנחנו גם רואים שימוש בספרייה React, שנועדה לאפשר פיתוח של ממשקי משתמש. ספרייה זו, יחד עם היותה קוד-פתוח, מפותחת ומתוחזקת ע"י חברת פייסבוק. 
מבחינת חיבור הקוד לעלילה, נראה שבעוד שרוב הקוד הוא בליל חסר משמעות, כן ניסו להכניס שמות שיהיו משמעותיים להתנהגות של המארחת Maeve, כמו פונקציות למעקף הגנות שיאפשרו למארחת לברוח מפארק השעשועיים שבו היא הוצבה. בנוסף, יש רמז שאחד הסקריפטים נטען מנתיב העבודה של ארנולד, שבסדרה הוא אחד המפתחים הראשונים של הרובוטים הללו (ודרך אגב, גם הנתיב לא רשום בצורה איכותית).
אמנם לבחור בשפת תוכנה שמשמשת לפיתוח ממשקי משתמש בתור השפה לתכנות רובוטי בינה מלאכותית שדורשים חישובים מורכבים בצורה מהירה היא מעט מוזרה, אך אם מניחים שהשפה מאוד נפוצה, קריאה, ונוחה - אז ייתכן שנחשפנו רק לשכבת אבסטרקציה שמאפשרת להבין במהרה או לתכנת רק הגדרות עיקריות, ושלאחר מכן הקוד מתרגם לשפת תוכנה מורכבת ומותאמת יותר שעוברת תהליכי הידור.