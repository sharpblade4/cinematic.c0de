בסדרה "הרשימה השחורה" (The Blacklist) עבריין-האקר עושה שימוש ב"מפתח-שלד", שבעלילה זו מערכת שאפשר לפרוץ איתה לכל מקום, כדי לשבש מערכות אזוריות ולברוח מה-FBI. בממשק של "מפתח-שלד" מופיעים שלושה קטעי קוד שרצים במקביל וכולם כתובים בשפת התכנות Java. 
ג'אווה היא מבין שפות התכנות הנפוצות ביותר, מונחית עצמים ודי ותיקה. קוד ג'אווה אינו עובר הידור ישירות לשפת-מכונה, אלא לשפת-ביניים הנקראית Bytecode. הדבר מאפשר לתוכנות הכתובות בג'אווה לרוץ בהמון פלטפורמות שונות מבלי שצריך להתאים את הקוד לכל אחת מהן. כל זאת, במחיר הצורך בהתקנת JVM בכל מכשיר שמריץ את הקוד. ה-JVM למעשה מתרגם את ה-bytecode לקוד בינארי ומשלים את ההידור, באופן שיתאים ספציפית לאותה מכונה בה הוא מותקן. 
הקוד שרואים בכלל לא קשור לעלילה: נראה שהוא מממש Servlet (בעברית- 'שרתית') לשליפת שמות מוצרים, למשל כחלק מקוד צד-שרת של אתר מסחר-אלקטרוני. עם זאת, לא הצלחתי למצוא את המקור ממנו נלקח הקוד. אין זה הגיוני שהקוד נכתב במיוחד עבור הסדרה (כי אז היו מתאימים אותו לעלילה) והוא ספציפי מספיק כדי שכן יהיה ניתן לזהות מאיפה הוא הגיע - אך החיפוש העלה חרס.
הינכם מוזמנים לנסות ולמצוא את המקור בהסתמך על הקוד המשוחזר (מקושר בתגובה הראשונה).