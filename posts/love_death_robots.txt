באחד מהפרקים בסדרה "אהבה, מוות ורובוטים" (Love Death + Robots), שואב-אבק רובוטי מתקלקל ומנסה "לנקות" (באופן אלים במיוחד) את המתגוררים בבית. כפי שראינו בפוסט על "שליחות קטלנית", גם כאן נחשפים הצופים לנקודת מבטו של הרובוט, שבצידה הקוד שכרגע הוא מריץ.

הקוד כתוב בפייתון, והוא לקוח מתוך מדריך למימוש מנגנון לזיהוי פנים 'אמיתיות'. פנים אמיתיות הן פנים שממש מופיעות מול המצלמה ולא דרך תמונה או סרטון שמציגים למצלמה (שימושי למשל לצרכי אבטחה, כך שעקיפת מנגנון ביטול נעילת הסמארטפון באמצעות זיהוי פנים לא תתאפשר ע"י הצגת סרטון עם הפנים של בעל המכשיר). הקוד עושה שימוש ב-OpenCV (ספרייה בקוד פתוח למגוון שימושי ראייה ממוחשבת) ומאמן רשת נוירונים שתדע להבדיל בין פנים אמיותיות לפנים שמוצגות דרך מדיה אחרת. שחזור הקוד יחד עם קישור למקורות הפוטנציאלים מצורף בתגובה הראשונה.

בפועל, יוצרי הסדרה לקחו חלקים קטנים מתוך אותו הקוד ושינו אותם מעט מתוך ניסיון להתאים לעלילה. לדוגמא, נראה שהרובוט מזהה את האישה (גם את עצם זה שהיא הומוסאפיינס וגם את שמה) כי הוסיפו מחרוזות שמציינות את זה. אז יוצא שהקוד לא תקין לחלוטין אך יש הקשר עלילתי טוב, גם מבלי התוספות של יוצרי הסדרה - שכן הגיוני שיהיה שימוש בראייה ממוחשבת וזיהוי פנים לרובוט בעולם עתידני (גם אם הוא רק שואב אבק). כמו כן, סביר שיהיה מעין מסוף debug לרובוט שדרכו רואים את הקלט מהמצלמה ואיזה קוד כרגע מורץ.
