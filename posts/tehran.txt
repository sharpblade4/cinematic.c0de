בדרמת הריגול הישראלית "טהרן" (Tehran) של כאן, סוכנת המוסד תמר צריכה לחדור לבסיס איראני ולנטרל משם מערכות מכ"מ כדי שלא ייזהו את מטוסי התקיפה הישראליים. לשם כך, היא ומילאד מזינים את עצמם בתור מורשי גישה לבסיס באמצעות פריצה למערכות המחשוב שלו.

אכן, הקוד שרואים קשור בהאקינג אך לא של מערכות אבטחה אלא לראוטר ביתי של HomeHub. הדגם של הנתב מנתח מחרוזת חיפוש מסוימת בלי לבדוק את גודלה, מה שהופך אותו פגיע להזרקת קוד דרך buffer overflow. על קצה המזלג, מדובר בבאג שבו מוקצה מקום מסויים בזיכרון אבל מוזן לתוכו מידע שגדול יותר מהמקום שהוקצה, והמידע הזה דורס ערכים בזיכרון שלא היו אמורים להשתנות. כאשר תוקף שולט על מה שנכתב לזיכרון בדרך זו יש לו השפעה רבה וספציפית לגבי אותו נתב בסופו של דבר ניצול החולשה מביא לגישה עם הרשאות חזקות ויכולת לקרוא או לערוך כל דבר במכשיר.

הקוד כתוב בשפת Python, ע"ג עורך הטקסט Sublime, ושחזור שלו עם הפנייה למקור עליו הוא מתבסס מקושר בתגובה הראשונה. החלון השני שרואים הוא פלט של פקודת top. במערכות מבוססות Unix הפקודה מציגה אילו תהליכים כרגע רצים. בסרטים, נהוג להריץ פקודות בסגנון הזה תוך כדי פריצה שכן הן מציגות פלט שמשתנה באופן דינאמי וככל הנראה כך אנשים מדמיינים שהאקינג מתבצע - טקסט טכני שמשתנה מהר, הקלדות מהירות, ולבסוף הודעות גדולות של 'הצלחה' או 'כישלון' בפריצה.